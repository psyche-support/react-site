---
slug: panic-attacks-vs-panic-disorder
title: "Τι είναι η κρίση πανικού και ποια η διαφορά της από τη διαταραχή πανικού"
date: 2025-05-05
tags: [κρίσεις-πανικού, άγχος, αγχώδης-διαταραχή, διαταραχές]
banner: /articles/luiz-rogerio-nunes-gkJYH0FLtt0-unsplash.jpg
photoCreditText: "Photo: Unsplash"
photoCreditHref: https://unsplash.com/photos/grayscale-photo-of-man-covering-his-face-with-his-hand-gkJYH0FLtt0
summary: Οι κρίσεις πανικού και η διαταραχή πανικού έχουν ως κοινό στοιχείο τον “πανικό” – έναν έντονο, ανεξέλεγκτο φόβο που διαταράσσει τη λογική σκέψη. Μια μεμονωμένη κρίση πανικού μπορεί να εμφανιστεί ξαφνικά, αλλά η επαναλαμβανόμενη εμφάνιση επεισοδίων μπορεί να εξελιχθεί σε διαταραχή πανικού. Οι κρίσεις πανικού προκύπτουν όταν ενεργοποιείται η αντίδραση “μάχης ή φυγής” του οργανισμού χωρίς πραγματικό κίνδυνο, πλημμυρίζοντας το σώμα με αδρεναλίνη και προκαλώντας συμπτώματα όπως ζάλη, ταχυκαρδία, δύσπνοια, τρέμουλο, εφίδρωση και φόβο απώλειας ελέγχου. Κατά τη διάρκεια μιας κρίσης, η λογική σκέψη θολώνει και οι διαβεβαιώσεις δεν είναι αποτελεσματικές. Η αποτελεσματική θεραπεία περιλαμβάνει συχνά ψυχοθεραπεία για την αντιμετώπιση των αιτιών, μερικές φορές σε συνδυασμό με φαρμακευτική αγωγή, αλλά η θεραπεία από μόνη της μπορεί να προσφέρει βαθύτερες, πιο μόνιμες λύσεις.
author: Δήμητρα Μαλάκη
references: 
  - American Psychiatric Association. (2013). Diagnostic and statistical manual of mental disorders, (5th ed.). Washington, DC.
  - "Asnis, G. M., & Praag, H. M. (Eds.). (1995). Panic disorder: clinical, biological, and treatment aspects. Wiley."
  - Baker, R. (2011). Understanding panic attacks and overcoming fear. Lion Books.
  - Margraf, J., Taylor, C. B., Ehlers, A., Roth, W. T., & Agras, W. S. (1987). Panic attacks in the natural environment. Journal of Nervous and Mental Disease.

---

Οι όροι «κρίση πανικού» και «διαταραχή πανικού» έχουν κοινή βάση τη λέξη «πανικός». Σύμφωνα με τον Αμερικανικό Ψυχολογικό Σύλλογο (APA), ο πανικός ορίζεται ως ένας έντονος και ανεξέλεγκτος φόβος ή άγχος που διαταράσσει τη λογική σκέψη λόγω μιας αντιληπτής απειλής ή φόβου. Η διαφορά μεταξύ κρίσης και διαταραχής είναι ότι οι επαναλαμβανόμενες κρίσεις μπορεί να οδηγήσουν σε διαταραχή πανικού (DSM). Δηλαδή, η συχνότητα και η ένταση των κρίσεων καθορίζουν τη διάγνωση.

Για να κατανοήσουμε καλύτερα πώς εκδηλώνεται μια κρίση πανικού, χρειάζεται να δούμε πώς αντιδρά το σώμα σε μια απειλή. Ο ανθρώπινος οργανισμός έχει αναπτύξει τον μηχανισμό «μάχης ή φυγής» για να διαχειρίζεται επικίνδυνες καταστάσεις. Σκεφτείτε ότι βρίσκεστε μπροστά σε μια αρκούδα: το σώμα εκκρίνει αδρεναλίνη που προκαλεί φυσιολογικές αλλαγές, το αίμα μεταφέρεται στους μύες για άμυνα ή φυγή, ενώ μειώνεται σε άκρα και εγκέφαλο, προκαλώντας ζάλη και αίσθηση λιποθυμίας. Ο καρδιακός ρυθμός αυξάνεται από περίπου 70 σε έως και 180 παλμούς ανά λεπτό, η αναπνοή γίνεται ταχύτερη (Asnis & Praag, 1995· Margraf et al., 1987).

Η κρίση πανικού είναι, ουσιαστικά, ένας «ψευδής συναγερμός» ότι υπάρχει κίνδυνος. Μπορεί να προκληθεί από εξωτερικούς παράγοντες όπως το στρες, ή εσωτερικούς, όπως σκέψεις και φαντασίες. Τα κύρια συμπτώματα περιλαμβάνουν εφίδρωση, τρέμουλο, ζάλη, αίσθημα απώλειας ελέγχου ή θανάτου, ταχυκαρδία, δύσπνοια κ.ά.

Κατά τη διάρκεια της κρίσης, δεν υπάρχει χρόνος ή διαύγεια για να αντιληφθεί κανείς ότι τα συμπτώματα οφείλονται στην ταχεία αναπνοή. Ο έλεγχος της αναπνοής βοηθά στη μείωση των συμπτωμάτων. Ο πανικός επισκιάζει κάθε λογική σκέψη και οι εκφράσεις «θα περάσει» ή «είναι ιδέα σου» δεν βοηθούν, καθώς το άτομο βιώνει πραγματικά την αντίδραση του σώματος σε έναν φανταστικό κίνδυνο (Baker, 2011).

Η αντιμετώπιση γίνεται συνήθως με ατομική ψυχοθεραπεία, χωρίς φαρμακευτική αγωγή, ή σε κάποιες περιπτώσεις με συνδυασμό ψυχοθεραπείας και φαρμάκων. Η αποκλειστική χρήση φαρμάκων μπορεί να μειώσει τα συμπτώματα, αλλά δεν εντοπίζει την αιτία. Η ψυχοθεραπεία στοχεύει στη ρίζα του προβλήματος, δίνοντας τη δυνατότητα ουσιαστικής και μόνιμης λύσης.