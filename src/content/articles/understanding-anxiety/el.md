---
slug: understanding-anxiety
title: "Κατανόηση του άγχους: Οι επιδράσεις των σκέψεών μας."
date: 2025-08-20
tags: [άγχος, αγχώδης-διαταραχή]
banner: /articles/markus-winkler-P9FiNJhDXBc-unsplash.jpg
photoCreditText: "Photo: Unsplash"
photoCreditHref: https://unsplash.com/photos/a-wooden-block-spelling-the-word-anxiety-on-a-table-P9FiNJhDXBc
summary: Το άγχος είναι μια ψυχολογική κατάσταση που προκαλείται από πραγματικές ή αντιληπτές καταστάσεις και χαρακτηρίζεται συχνά από φόβο, στρες, απώλεια ελέγχου και σωματικά συμπτώματα όπως εφίδρωση, ζάλη, τρέμουλο και ταχυπαλμία. Ενώ το ήπιο στρες μπορεί να παρακινήσει και να βελτιώσει την απόδοση, το υπερβολικό ή ανεξέλεγκτο στρες επηρεάζει αρνητικά τη διάθεση, την υγεία και τις σχέσεις. Το άγχος ενεργοποιεί την αντίδραση «μάχης ή φυγής», προετοιμάζοντας το σώμα να αντιμετωπίσει τον κίνδυνο. Πολλοί αποδίδουν το άγχος σε εξωτερικούς παράγοντες—δουλειά, οικονομικά, σπουδές—θεωρώντας τον εαυτό τους θύμα. Ωστόσο, το άγχος συχνά πηγάζει από τις αντιλήψεις και ερμηνείες μας, όχι από τα ίδια τα γεγονότα. Κατανοώντας αυτό, μπορούμε να αναδιαμορφώσουμε τις σκέψεις μας, να αποκτήσουμε έλεγχο, να μειώσουμε το στρες και να υιοθετήσουμε πιο υγιείς στρατηγικές αντιμετώπισης.
author: Δήμητρα Μαλάκη
references: 
  - "David A. Clark, Robert L. Leahy. (2020). The Negative Thoughts Workbook: CBT Skills to Overcome the Repetitive Worry, Shame, and Rumination That Drive Anxiety and Depression. Format: Kindle Edition"
  - "Ellen Vora. (2022). The Anatomy of Anxiety: Understanding and Overcoming the Body's Fear Response: Orion"
  - "Starcevic, V. (2010). Anxiety Disorders in Adults: A Clinical Guide. Oxford: Oxford University Press."
  - "Καλπάκογλου, Θ. (2013). Άγχος και πανικός: Γνωσιακή θεωρία και θεραπεία. Αθήνα: Ινστιτούτο Έρευνας και θεραπείας Συμπεριφοράς"

---

Το άγχος μπορεί να οριστεί ως μια ψυχολογική κατάσταση ή αντίδραση σε μια συγκεκριμένη περίσταση της ζωής ενός ατόμου. Το άγχος περιλαμβάνει συναισθήματα φόβου, έντονου στρες, έλλειψης ελέγχου, δυσκολία συγκέντρωσης και φυσικά συμπτώματα όπως εφίδρωση, ανησυχία, ζάλη, μούδιασμα, ναυτία, ταχυπαλμία και τρέμουλο.

Είναι ένα συνηθισμένο συναίσθημα όταν κάποιος βρίσκεται υπό πίεση ή νιώθει ότι δεν μπορεί να αντεπεξέλθει. Έως ένα σημείο, το στρες θεωρείται υγιές και βοηθητικό, γιατί μπορεί να κινητοποιήσει το άτομο να επιτύχει στόχους. Όμως, όταν η ένταση του στρες αυξάνεται ή όταν φαίνεται εκτός ελέγχου, μπορεί να επηρεάσει αρνητικά τη διάθεση, τη σωματική και ψυχική υγεία, καθώς και τις σχέσεις.

Ο κύριος ρόλος του άγχους είναι προστατευτικός, ενεργοποιείται όταν το άτομο αντιλαμβάνεται έναν πιθανό κίνδυνο. Τότε τίθεται σε λειτουργία η αντίδραση «μάχη ή φυγή», κατά την οποία ο οργανισμός προετοιμάζεται να αντιμετωπίσει ή να απομακρυνθεί από τον κίνδυνο. Σε αυτή τη φάση παρατηρούνται οι φυσιολογικές επιδράσεις του άγχους στο σώμα.

Το άγχος προκαλείται από ένα ερέθισμα που δημιουργεί αίσθημα αδυναμίας, ανασφάλειας ή φόβου για το τι μπορεί να συμβεί.

Στην ερώτηση «τι σε αγχώνει καθημερινά;», οι περισσότεροι αναζητούν αιτίες σε εξωτερικούς παράγοντες, θεωρώντας ότι αυτοί είναι οι κύριες πηγές άγχους και ανησυχίας. Κάποιος μπορεί να πει ότι το άγχος του προέρχεται από τη δουλειά, άλλος από οικονομικά θέματα ή σπουδές. Τι κοινό υπάρχει σε αυτές τις απαντήσεις; Δίνουν στο άτομο έναν παθητικό ρόλο, υπονοώντας ότι είναι θύμα εξωτερικών συνθηκών. Με αυτόν τον τρόπο, αναλαμβάνουμε μικρή ή καθόλου ευθύνη, περιορίζοντας την προσπάθειά μας για αλλαγή, καθώς πιστεύουμε ότι η βελτίωση της ψυχικής μας κατάστασης εξαρτάται μόνο από εξωτερικές αλλαγές.

Ωστόσο, αν κάνουμε ένα βήμα πίσω και αναλύσουμε τη διαδικασία που συνδέει μια κατάσταση με τη συναισθηματική μας αντίδραση, είναι πολύ πιθανό να διαπιστώσουμε ότι ο κύριος παράγοντας δεν είναι η ίδια η κατάσταση ή οι άλλοι, αλλά ο τρόπος που εμείς την αντιλαμβανόμαστε και την ερμηνεύουμε. Οι σκέψεις και οι πεποιθήσεις μας για τα γεγονότα είναι αυτές που καθορίζουν πώς νιώθουμε και πώς αντιδρούμε.

Κατανοώντας και αποδεχόμενοι τη φύση της κατάστασης, μπορούμε να αναπτύξουμε μια πιο λειτουργική, ρεαλιστική και υποστηρικτική αντίληψη της πραγματικότητας, η οποία μπορεί να οδηγήσει σε πιο λειτουργικές μορφές συμπεριφοράς και σε χαμηλότερη ένταση αρνητικών συναισθημάτων.